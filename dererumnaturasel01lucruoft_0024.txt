T. LVCRETI CARI

inde avide partem montes silvaeque ferarum
possedere, tenent rupes vastaeque paludes

et mare quod late terrarum distinet oras.

inde duas porro prope partis fervidus ardor
assiduusque geli casus mortalibus aufert.

quod superest arvi, tamen id natura sua vi
sentibus obducat, ni vis humana resistat

vitai causa valido consueta bidenti

ingemere et terram pressis proscindere aratris.
si non fecundas vertentes vomere glebas
terraique solum subigentes cimus ad ortus,
sponte sua nequeant liquidas exsistere in auras,
et tamen interdum magno quaesita labore

cum iam per terras frondent atque omnia florent,
aut nimiis torret fervoribus aetherius sol

aut subiti perimunt imbres gelidaeque pruinae,
flabraque ventorum violento turbine vexant.
praeterea genus horriferum natura ferarum
humanae genti infestum terraque marique

cur alit atque auget? cur anni tempora morbos
apportant? quare mors immatura vagatur?

tum porro puer, ut saevis proiectus ab undis
navita, nudus humi iacet, infans, indigus omni
vitali auxilio, cum primum in luminis oras
nixibus ex alvo matris natura profudit,
vagituque locum lugubri complet, ut aequumst
cui tantum in vita restet transire malorum.

at variae crescunt pecudes armenta feraeque
nec crepitacillis opus est nec cuiquam adhibendast
almae nutricis blanda atque infracta loquela
nec varias quaerunt vestis pro ternpore caeli,
denique non armis opus est, non moenibus altis,
quis sua tutentur, quando omnibus omnia large
tellus ipsa parit naturaque daedala rerum.

20

Â²05

210

215

220

225

230

